Abstract del treball per contextualitzar el codi:

El càncer de mama és una de les malalties que causa més morts al món, i la resistència als tractaments és un problema creixent. Descobrir quins són els mecanismes de resistència de les cèl·lules tumorals per evadir els tractaments és un dels focus d’investigació més rellevants en oncologia. 
Un dels tractaments més habituals en pacients amb càncer de mama amb receptors hormonals (HR+) són els inhibidors de CDK4/6. Aquests fàrmacs són capaços d’aturar el cicle de proliferació de les cèl·lules tumorals. Malgrat els seus bons resultats, els tumors n’acaben esdevenint resistents. En aquest treball final de màster s’han identificat gens implicats en aquesta resistència per valorar noves dianes terapèutiques per a aquestes pacients.
Per assolir aquest objectiu, s’han analitzat els resultats d’un CRISPR drop-out screen realitzat pel grup d’investigació del Dr. Roger Gomis. La llista de gens candidats a conferir resistència a la teràpia s’ha validat a través de bases de dades públiques de pacients d’arreu del món. Aquest procés s’ha dut a terme amb el programari R, paquets de Bioconductor i altres eines bioinformàtiques.
De tots els gens candidats in vitro, l’anàlisi in silico només n’ha considerat 2 com a possibles dianes terapèutiques. Es proposen els gens X1 i X2 per al desenvolupament de tractaments que puguin augmentar la supervivència de les pacients amb càncer de mama HR+ resistent a inhibidors de CDK4/6.
